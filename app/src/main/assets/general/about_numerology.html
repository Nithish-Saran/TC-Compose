<html>
  <head>
    <meta name="viewport" content="width=device-width, initial-scale=1.0" />
    <meta http-equiv="Content-Type" content="text/html; charset=utf-8" />
  </head>
  <style>
    .main-container {
      margin: 0px;
      background-color: #fceec9;
      width: 100%;
      display: flex;
      flex-direction: column;
      overflow-x: hidden;
      overflow-y: auto;
      box-sizing: border-box;
      align-items: center;
    }
    .title {
      width: 100%;
      margin: 0px;
      text-align: center;
      color: #fceec9;
      font-weight: bold;
      font-size: larger;
      background-color: #ba2026;
      padding: 5px 0px;
      position: sticky;
      top: 0;
    }
    table {
      width: 95%;
      margin: 10px auto;
      text-align: center;
      border-collapse: collapse;
    }

    table,
    th,
    td {
      border: 1px solid black;
    }
    th,
    td {
      font-size: medium;
      font-weight: normal;
    }
    th {
      color: #ba2026;
    }

    p {
      width: 95%;
      margin: 10px 0px;
      text-align: justify;
    }
    .sub-title {
      width: 95%;
      margin: 5px 0px;
      text-align: left;
      color: #ba2026;
      font-size: large;
    }
  </style>

  <body class="main-container">
    <p class="title">எண் கணிதம் உங்களுக்காக ஒரு அறிமுகம்</p>
    <p>ஹலோ சார்! ஒரு நிமிடம்!</p>
    <p>
      'விதியை மதியால் வெல்ல முடியுமா?' என்று யாராவது கேட்டால், அதற்கு பதில் இது
      தான்.
    </p>
    <p>'நிச்சயம் முடியும்!'</p>
    <p>
      உங்கள் மேலே பறவைகள் பறப்பதை தடுக்க முடியாது. ஆனால், அவைகள் உங்கள் தலையில்
      கூடு கட்டி விடாமல் பார்த்துக் கொள்ள முடியும். அதே போலத் தான். இந்தப்
      பொல்லாத உலகத்தில் போராட்டங்களுக்கு குறைவு இல்லை. ஆனால் அவைகள் உங்களை
      பாதிக்காமல் செய்ய முடியும். அதற்காக எழுதப்பட்ட ஒரு சாஸ்திர முறை தான் எண்
      கணிதம். 'எண்களை' கொண்டு உங்கள் எண்ணங்களை நிறைவேற்றும் கணித சாஸ்திரம். இதனை
      ஆங்கிலத்தில் Numerology என்பார்கள். இது பொய்யா? மெய்யா? என்பதை குறித்து
      இன்றும் கூட பலர் ஆராய்ச்சி செய்து வருகின்றனர். நானோ, இறுதித் தீர்ப்பை
      உங்களிடமே கொடுத்து விடுகிறேன். இதில் ஒன்று முதல் ஒன்பது வரையில் உள்ள
      எண்களில் பிறந்தவர்களைப் பற்றிய பல அறிய விஷயங்களை கட்டுரைகளாக
      சமர்ப்பிக்கிறேன்.
    </p>
    <p>
      உங்களை பற்றி ஒருவர் நன்றாக அறிந்திருக்க முடியும் என்றால் அது வேறு யாரும்
      இல்லை.
    </p>
    <p>நீங்கள் தான்!</p>
    <p>
      அந்தவகையில் உங்கள் பிறந்த தேதியை வைத்து நான் சில ஆராய்ச்சி விஷயங்களை
      சொல்கிறேன். படித்துப் பார்த்து நீங்களே ஒரு முடிவுக்கு வாருங்கள் எண் கணிதம்
      உண்மையா? பொய்யா? என்று.
    </p>
    <p>எண் கணிதம் உங்களுக்காக ஒரு அறிமுகம்</p>
    <p>
      'எண் கணிதம்' இந்த வார்த்தையின் மூலமாக ஒன்றை மட்டும் நாம் புரிந்து
      கொள்ளலாம். இந்தப் பிரபஞ்சமே அணுக்களின் எண்ணிக்கையில் தான் ஆக்கப் பட்டு
      இருக்கிறது. நீங்கள் எதை எடுத்துக் கொண்டாலும் எண்கள் தான் முக்கியப் பங்கை
      இங்கு வகித்துக் கொண்டு இருக்கிறது. உதாரணமாக,' உங்கள் வயது என்ன?, விலாசம்
      என்ன?, உயரம் என்ன?, எவ்வளவு தூரம்?' என இந்த அனைத்துக் கேள்விகளுமே எண்களின்
      அடிப்படையில் தான் அமைந்து உள்ளது.
    </p>
    <p>
      இந்த எண்களைக் கொண்டு உங்கள் விதியில் நன்மைகளை கொண்டு வரும் கலை தான் எண்
      கணிதம். அதாவது விதியை வீதியில் எறியும் ஒரு விளையாட்டு.
    </p>
    <p>நீங்கள் நினைப்பது எனக்குப் புரிகிறது.</p>
    <p>
      'விதி என்று ஒன்று இருக்கும் போது அதனை எப்படி எண்களால் மாற்ற முடியும்?'....
      என்று தானே நினைக்கிறீர்கள்?...
    </p>
    <p>
      ஒலி அலைகளைக் கொண்டு மனிதனால் செய்ய முடியாதது ஒன்றும் இல்லை. உலகமே இந்த
      ஒலியின் அடிப்படையில் தான் உள்ளது. நம் வேதங்களே ஒலியின் அடிப்படை தான். ஓம்
      காரம் ஒலியின் அடிப்படை தான் (இது யாவரும் அறிந்ததே!). ஒருவர் இரு இரும்புத்
      துண்டுகளை எடுத்து ஒன்றாக அடித்துக் கொள்வாரானால் கேட்டுக் கொண்டு
      இருப்பவரின் காதுகள் செவிடாகி விடும். ஆனால், அதே இரும்பை வாத்தியமாக்கி
      இசைத்தால் கேட்பதற்கு இனிமையாக இருக்கும். இதன் தத்துவத்தில் தான் எண் கணிதம்
      அமைந்து உள்ளது.
    </p>
    <p>இவ்வளவு ஏன்?</p>
    <p>
      'என்னால் முடியும், என்னால் முடியும்.....' என்று தொடர்ந்து சொல்லுங்கள்
      உங்களை சுற்றி ஒரு பாசிட்டிவ் சக்தி உருவாவதை நீங்கள் உணர்வீர்கள். அதுவே ஒரு
      மோசமான வார்த்தையை இல்லை அழிவை சொல்லும் வார்த்தையை உரக்க பல முறை
      சொல்லுங்கள். அதன் விளைவு உங்களை மட்டும் அல்ல, உங்களை சுற்றி இருக்கும்
      சூழ்நிலைகளையும் பாதிப்பதை நீங்களே உணர்வீர்கள்.
    </p>
    <p>
      இந்த அடிப்படை தத்துவம் தான் numerology. எண்களை முறையாகக் கையாளும் வித்தை.
    </p>
    <p class="sub-title">
      ஆங்கில எழுத்துக்களும் அவற்றுக்கு உரிய எண்களும் (ALPHABETS EQUIVALENT
      VALUES)
    </p>
    <p>A, J, I, Y, Q – 1 (சூரியனின் ஆதிக்கம்)</p>
    <p>B, K, R - 2 (சந்திரன் ஆதிக்கம்)</p>
    <p>C, G, L, S - 3 (குருவின் ஆதிக்கம்)</p>
    <p>D, M, T - 4 (ராகுவின் ஆதிக்கம்)</p>
    <p>E, H, N, X - 5 (புதனின் ஆதிக்கம்)</p>
    <p>U, V, W - 6 (சுக்கிரனின் ஆதிக்கம்)</p>
    <p>O, Z - 7 (கேதுவின் ஆதிக்கம்)</p>
    <p>F, P - 8 (சனியின் ஆதிக்கம்)</p>
    <p>ஒருவர் 18 - 1 - 1984 இல் பிறந்தவராயின்,</p>
    <p>
      இவரின் பிறந்த எண்ணை காண்பதற்குப் பிறந்த தேதியின் எண்ணைக் கூட்ட வேண்டும்.
    </p>
    <p>1 + 8 = 9</p>
    <p>
      இவரின் பிறந்த எண் ஒன்பதாகும். ஆகவே, இவர் செவ்வாயின் ஆதிக்கத்தின் கீழ்
      பிறந்தவர். இவர் எவ்வளவு தூரம் முன்னேற முடியும் எனக் காண்பதற்கு இவரின்
      கூட்டு எண்ணைக் காண வேண்டும். அதன் அடிப்படையில்,
    </p>
    <p>1 + 8 + 1 + 1 + 9 + 8 + 4 = 32 = 3 + 2 = 5</p>
    <p>
      ஆகவே, இவரின் கூட்டு எண் 5, (இதனை விதி எண் என்றும் சொல்வர்). இது புதனைக்
      குறிக்கும். ஆகவே இவருக்குப் பெயர் அமைக்கும் போது புதனின் ஆதிக்கத்தில்
      அமைப்பதே சிறப்பாகும் (அல்லது 5 இன் நட்பு எண்ணின் ஆதிக்கத்தில் அமைக்கலாம்.
      5 இன் மிக நெருங்கிய நட்பு எண் ஆறாகும். இதே போல, எந்தெந்த எண்களுக்கு
      எந்தெந்த எண்கள் நட்பு எண்கள் மற்றும் பகை எண்கள் என்பதனை நாங்கள் இங்கு
      கொடுத்து உள்ளோம். வாசகர்கள் இதனை மனதில் வைத்துக் கொள்ளுமாறு கேட்டுக்
      கொள்ளப் படுகின்றீர்கள்).
    </p>

    <table>
      <tr>
        <th>எண்கள்</th>
        <th>நட்பு எண்கள்</th>
        <th>பகை எண்கள்</th>
      </tr>
      <tr>
        <td>1</td>
        <td>1,2,3.9,5</td>
        <td>6,8,4,7</td>
      </tr>
      <tr>
        <td>2</td>
        <td>1,2,9,3</td>
        <td>4,7,8,6,5</td>
      </tr>
      <tr>
        <td>3</td>
        <td>1,2,3,9,8,4,7</td>
        <td>5,6</td>
      </tr>

      <tr>
        <td>4</td>
        <td>8,6,5,3,4,7</td>
        <td>1,2,9</td>
      </tr>
      <tr>
        <td>5</td>
        <td>1,5,6,8.4,7</td>
        <td>2,9,3</td>
      </tr>
      <td>6</td>
      <td>5,8,6,4,7,9</td>
      <td>3,1,2</td>
      <tr>
        <td>7</td>
        <td>8,6,5,3,4,7</td>
        <td>1,2,9</td>
      </tr>
      <td>8</td>
      <td>5,6,4,7,3,8</td>
      <td>1,2,9</td>
      <tr>
        <td>9</td>
        <td>1,2,3,6,9</td>
        <td>7,4,8,5</td>
      </tr>
    </table>
    <p>
      ஆகவே, மேற்கண்ட இவருக்குப் பெயர் அமைக்கும் போது அந்த பெயரின் கூட்டுத் தொகை
      14, 15, 23, 24, 41, 42, 46, 50, 51, 59, 60, 69, 77 ஆக அமைவது சிறப்பு.
    </p>
    <p>
      இதன் அடிப்படையில் எண் கணிதத்தை பிறந்த தேதி அல்லது பிறந்த தேதி + மாதம் +
      வருடம் அல்லது பிறந்த தேதி தெரியாதவர்கள் பெயரின் கூட்டுத் தொகையை மேற்கண்ட
      எழுத்துக்களுக்கு தரப்பட்டு உள்ள மதிப்பின் அடிப்படையில் கொண்டு அவர் அவர்
      தொடர்புக்கு உரிய எண்ணை கண்டு அறிந்து அதன் பலன்களை அறிந்து கொள்ளலாம்.
    </p>
    <p>மேற்கண்ட இதன் அடிப்படையில்,</p>
    <p class="sub-title">1 ஆம் எண் ஆதிக்கத்தில் பிறந்தவர்களின் பலன்கள்</p>
    <p>
      1, 10, 19, 28 ஆகிய தேதிகளில் பிறந்தவர்களை ஒன்றாம் எண் காரர்களாக சொல்லலாம்.
      இவர்கள் சூரியனின் ஆதிக்கத்தில் பிறந்தவர்கள். இவர்கள் எங்கு சென்றாலும் தன்
      சொல்லாலும், செயலாலும் மற்றவர்களை பணியவைத்து விடுவார்கள். அதிகமான
      எண்ணங்களைக் கொண்டு இருப்பார்கள். இவர்கள் புகழை எதிர்பார்த்துத் தான்
      எதையும் செய்வார்கள். இவர்கள் உஷ்ண தேகத்தை கொண்டு இருப்பார்கள். சிலர்
      காரமான வஸ்த்துக்களை அதிகம் விரும்பி உண்பார்கள். அமைதியாக ஒரு இடத்தில்
      இருந்தால் இவர்களுக்குப் போரடித்து விடும். போர் குணம் கொண்ட இவர்கள் வித,
      விதமாக எதையேனும் ஒன்றை செய்து கொண்டே இருப்பார்கள்.
    </p>
    <p>
      இவர்கள் பெருமையையும், பெருந்தன்மையையும் , ஒருங்கே கொண்டு
      இருப்பார்கள்.பெரிய, பெரிய காரியங்களை சாதிக்க வேண்டும் என்ற எண்ணத்தில்
      இருப்பார்கள். அதிகம் பெருமை பேசுவார்கள். பிறர் மீது அதிகமாக ஆதிக்கமும்
      செலுத்துவார்கள். குடும்பத்தில் மட்டும் அல்ல, சமூகத்தில் கூட இவர்களின்
      பேச்சுக்கு என்று ஒரு தனி மரியாதை உண்டு. அந்த அளவிற்கு எதையும் நுணுக்கமாக
      கையாளத் தெரிந்தவர்கள் இவர்கள்.
    </p>
    <p>
      சிலர் அதிக நண்பர்களை பெற்று இருப்பார்கள். மரியாதைக்கு முக்கிய இடத்தை
      கொடுப்பார்கள். மற்றதெல்லாம் இவர்களுக்கு இரண்டாம் பட்சம் தான். சில சமயம்
      அதிகம் புசித்தாலும், ஒரு நாள் முழுவதும் கூட உணவு இல்லாமல் இவர்கள்
      இருப்பார்கள். அவ்வளவு அழுத்தக்காரர்கள். வீட்டுக்கு செய்வதை விட ஊருக்கு
      அதிகம் செய்வார்கள். தெய்வ காரியங்களில் சிலர் அதிகமாக ஈடுபடுவதும் உண்டு.
      கவர்ச்சியை கொண்டு இருப்பார்கள் அதனால் சில ஒன்றாம் எண் காரர்களை பெண்கள்
      விஷயத்தில் நம்ப இயலாது.
    </p>
    <p>
      பொதுவாக இவர்கள் மற்றவர்களின் உதவியை அதிகம் எதிர்பார்க்க மாட்டார்கள்.
      எப்போதும் சுயமாகவே செயல் படுவார்கள். பணம் இவர்களுக்கு தேவையான சமயத்தில் கை
      கொடுக்கும் அல்லது ஏதாவது ஒரு விதத்தில் வரும். அதிகம் சுதந்திர எண்ணம்
      கொண்டவர்கள். அதனால் யாருக்கும் அடிபணிய மாட்டார்கள். சிலர் எப்பொழுதும்
      பிறரை மிரட்டுவது போல சத்தமாக பேசுவார்கள்.
    </p>
    <p>
      சிலர் இளமையில் காதல் வயப்பட்டு பல அவஸ்தைகளை சந்திப்பார்கள். பெண்களால்
      இவர்களுக்கு தொல்லைகள் தான். இறுதியில் பெண்கள் இவர்களை வெறுக்கும்
      படியாகவும் ஆகிவிடும். தன்னை சுற்றி இருப்பவர்கள் தன்னைப் பெரியவனாக எண்ண
      வேண்டும் என்று நினைப்பார்கள். அதிக நண்பர்களை பெற்று இருந்தாலும் சிலரை
      மட்டுமே அதிகம் நம்புவார்கள். ஒருவரை வெறுத்து விட்டால் மீண்டும் விரும்ப
      மாட்டார்கள். பிடித்த முயலுக்கு மூன்று கால் என்பது போலத் தான் எப்போதும்
      செயல் படுவார்கள். வாழ்க்கையை நன்றாக அனுபவிக்க வேண்டும் என்று எண்ணுவதால்
      அதிகம் செலவு செய்வார்கள். அதனால் கையில் காசு தங்குவது அரிது. அதாவது வரும்
      வருமானத்தை அப்படியே செலவு செய்து விடுவார்கள். நாளையை பற்றி எல்லாம் கவலை
      கொள்ள மாட்டார்கள். சிலர் தர்மம் என்று வந்துவிட்டால் தனக்கு என்று எதையும்
      வைத்துக் கொள்ளாத படி தானம் செய்து விடுவார்கள்.
    </p>
    <p>
      ஒன்றாம் எண் ஆதிக்கத்தில் பிறந்து இருப்பதால் எதிலும் அவசரப்பட்டு தான்
      பேசுவார்கள். பெரிய சுயநல வாதிகள் என்றும் கூட இவர்களை சொல்லலாம். நிர்வாகம்
      சம்மந்தமான தொழில்களில் சிறந்து விளங்குவார்கள். கண் சம்மந்தமான பிரச்சனைகள்
      வரலாம். அதே போல இரத்த அழுத்தம், மூட்டு வலி, வயிற்று வலி, பல்வலி, தலைவலி,
      தோல் வியாதிகள், உஷ்ண வியாதிகள் வரலாம். சிவாஜி கணேசன், இளவரசி டயானா,
      மர்லின் மன்றோ, யேசுதாஸ், இந்திரா காந்தி போன்றோர் ஒன்றாம் எண் ஆதிக்கத்தில்
      பிறந்தவர்கள்.
    </p>
    <p class="sub-title">2 ஆம் எண் ஆதிக்கத்தில் பிறந்தவர்களின் பலன்கள்</p>
    <p>
      2,11,20,29 ஆகிய தேதிகளில் பிறந்தவர்கள் இரண்டாம் எண் ஆதிக்கக் காரர்கள்.
      நித்தம், நித்தம் கற்பனை உலகில் சஞ்சாரம் செய்பவர்கள் இவர்கள். எதற்கு
      எடுத்தாலும் சந்தேகமும், பயமும் கொண்டவர்கள் இவர்கள். மிதவாதிகள். எனினும்,
      பொய்யை உண்மை போலப் பேசுவதில் வல்லவர்கள். இவர்களுக்கு நடிப்புத் துறை போன்ற
      கலைத் துறைகள் நன்மை செய்யும். இவர்களால் தானாக முன்னுக்கு வர முடியாது.
      கூட்டு சேர்ந்து தான் செயல்படும் படியாக இருக்கும். அதிக முன்னெச்சரிக்கை
      உணர்வு கொண்டு இருப்பார்கள். அதிகம் சந்தேகப் படுவார்கள். அதனால் பல நல்ல
      நண்பர்களை எளிதில் இழப்பார்கள். அதீத சிந்தனை சக்தி கொண்டவர்கள். கதை,
      கட்டுரை, பாடல்கள், கவிதைகள், வரலாறுகள் போன்றவற்றில் ஆர்வம் இருக்கும்.
      இவர்கள் மனம் சதா யோசித்துக் கொண்டே இருக்கும். நிகழ் காலத்தில் சஞ்சரிக்க
      மாட்டார்கள். எளிதில் உணர்ச்சி வசப் பட்டு சிறு துக்கம் ஆனாலும் கண் கலங்கி
      விடுவார்கள். கையில் எப்படியாவது பணத்தை பெற்று விடுவார்கள். தந்திரக்
      காரர்களும் கூட. பெண்களால் அவப் பெயர் அல்லது சிக்கல்கள் இவர்களுக்கு எளிதில்
      ஏற்பட்டு விடும். இந்த எண்ணில் பிறக்கும் ஆண்களிடம் பெண்மை குணமும், ஏன்
      பெண்மைத் தனமும் கூட கலந்து இருக்கும்.
    </p>
    <p>
      சாந்தமாக காணப்பட்டாலும், கோபம் வந்து விட்டால் அவ்வளவு தான்! பழிக்குப், பழி
      என்ற பொல்லாத குணம் இந்த எண்ணில் பிறந்த சிலரிடம் இருக்கும். சற்று
      குழப்பவாதிகளும் கூட. இவர்களின் தெய்வ நம்பிக்கை கூட ஒழுங்கற்ற முறையில் தான்
      இருக்கும். அற்ப விசுவாசிகளாக இருப்பார்கள். காதல் வரும் ஆனால் கை கூட
      வாய்ப்பில்லை. இவர்களுக்கு இரத்தக் கோளாறு, சரும நோய்கள், மாரடைப்பு, மூட்டு
      வலி, நீர் சம்மந்தமான வியாதிகள் அல்லது சர்க்கரை வியாதி கூட வரலாம். மற்றபடி,
      இவர்கள் என்ன தான் உழைத்தாலும் சமூகத்தில் நல்ல பெயர் இருக்காது.
    </p>
    <p>
      காந்திஜி, தாமஸ் ஆல்வா எடிசன், ராஜீவ் காந்தி, ஹிட்லர், முசோலினி, மைக்கேல்
      ஜாக்சன் ஆகிய இவர்கள் அனைவருமே இரண்டாம் எண் ஆதிக்கத்தில் பிறந்தவர்கள் தான்.
    </p>
    <p class="sub-title">3 ஆம் எண் ஆதிக்கத்தில் பிறந்தவர்களின் பலன்கள்</p>
    <p>
      3,12,21,30 ஆகிய தேதிகளில் பிறந்தவர்கள் மூன்றாம் எண் ஆதிக்கக் காரர்கள்.
      இவர்கள் பொதுவாக மேன்மையான வாழ்வு தான் வாழ்வார்கள். காரணம் இது குருவின்
      ஆதிக்கத்தில் வரும் எண்ணாகும். தன்னம்பிக்கை, அடக்கம், விட்டுக் கொடுக்கும்
      தன்மை, நேர்மை, விடா முயற்சி, உதவும் குணம் போன்ற அனைத்தும் இவர்களிடம்
      இருக்கும்.
    </p>
    <p>
      பொதுவாக இவர்கள் மற்றவர்களுக்குப் போதித்துக் கொண்டே இருப்பார்கள்.
      மற்றவர்களுக்கு உதவி செய்வதில் மகிழ்வார்கள். பொது நல வாதிகள் என்றாலும்
      வீட்டில் இவர்களுக்கு நல்ல பெயர் இருக்காது தான். நிறைய நண்பர்களை பெற்று
      இருப்பார்கள். உதவி வாங்க வெட்கப் படுவார்கள். தாழ்வான வேலைகளில் ஈடுபட
      மாட்டார்கள். பெரியவர்கள் பேச்சுக்கு மதிப்பு அளிக்கக் கூடியவர்கள்.
      சளைக்காமல் வேலை செய்பவர்கள். எதையும் துணித்து சொல்வார்கள், செய்வார்கள்.
      காலப்போக்கில் மகிழ்ச்சியோ, வருத்தமோ இவர்களை எளிதில் பாதிக்காத படி இருந்து
      விடுவார்கள். நடக்கும் போது அரசர்கள் அல்லது ஒரு தலைமை பீடாதிபதி நடப்பதை போல
      கம்பீரமாக நடப்பார்கள். கடுமையாக சில சமயங்களில் காணப்பட்டாலும், இவர்கள்
      மனம் இளகியதாக இருக்கும். எதையும் பல முறை யோசித்து தான் செய்வார்கள்.
      பெரும்பாலும் யாரையும் கெடுத்து வாழ மாட்டார்கள். எனினும், இவர்களை அதிகம்
      பேர் கெடுக்க முன்வருவார்கள். அதை எல்லாம் இவர்கள் பெரிதாக எடுத்துக் கொள்ள
      மாட்டார்கள்.
    </p>
    <p>
      மிகவும் கடினமாக உழைத்துத் தான் வாழ்க்கையில் முன்னேறுவார்கள். குறுக்கு
      வழியை எல்லாம் தெரிந்து வைத்து இருந்தாலும் அதனைக் கையாள மாட்டார்கள்.
      அயோக்கியனை எளிதில் கண்டு பிடித்து விடுவார்கள். இவர்கள் அரசியலில்
      ஈடுபட்டால் படிப் படியாக முன்னேறுவார்கள். தங்கள் பெயருக்கு களங்கத்தை
      ஏற்படுத்தும் காரியங்களில் இவர்கள் ஒரு போதும் ஈடுபட மாட்டார்கள். ஏதாவது ஒரு
      மொழியில் வல்லமை கொண்டு இருப்பார்கள். உலக அனுபவம் அதிகம் இருக்கும்.
      பேச்சினாலே அனைவரையும் கவரக் கூடியவர்கள் இவர்கள். துணிச்சலும் அதிகம்
      இருக்கும். ஆடம்பரத்தை விரும்பாதவர்கள். பழமை வாதிகள் என்றும் கூட இவர்களை
      சொல்லலாம்.
    </p>
    <p>
      இவர்களுக்கு நோய்கள் என்று பார்த்தால் தலை சம்மந்தமான நோய்கள் தான் அதிகம்
      வரும். இது தவிர நரம்பு மண்டலம் பாதிக்கலாம். இரத்த அழுத்தம், கொலஸ்ட்ரால்,
      இருதய நோய்கள் வராமல் இவர்கள் பார்த்துக் கொள்ள வேண்டும். குடல் சம்மந்தமான
      நோய்கள் கூட சிலருக்கு வரலாம்.
    </p>
    <p>
      அலெக்ஸ்சாண்டர் கிரஹாம் பெல், இந்திய பாடகர் ஹரிஹரன், ரஜனி காந்த், சுவாமி
      விவேகானந்தர், ரசியாவை கட்டி ஆண்ட ஸ்டாலின், ஹென்றி போர்ட் போன்றோர் மூன்றாம்
      எண் ஆதிக்கத்தில் பிறந்தவர்கள் தான்.
    </p>
    <p class="sub-title">4 ஆம் எண் ஆதிக்கத்தில் பிறந்தவர்களின் பலன்கள்</p>
    <p>
      4,3,22,31 ஆகிய தேதிகளில் பிறந்தவர்கள் அனைவருமே ராகுவின் ஆதிக்கத்தில்
      பிறந்தவர்கள் தான். அதாவது நான்காம் எண் காரர்கள். இவர்கள் சுதந்திரப்
      பிரியர்கள். போர் குணமும், தந்திரமும் ஒருங்கே கொண்டு இருக்கும்.
      உழைப்பாளிகள் ஆனால் அதிர்ஷ்டசாலிகள் என்று சொல்வதற்கு இல்லை. அநேக எதிரிகளைக்
      கொண்டவர்கள். இவர்கள் எந்த நேரத்தில் என்ன செய்வார்கள் என்பதை யாராலும்
      கணித்து சொல்ல இயலாது. இவர்களுக்கு கடவுள் பக்தி என்பது மிகக் குறைவு.
      பெரும்பாலும் பகுத்தறிவு வாதிகளாகத் தான் இருப்பார்கள். இவர்கள் வரும் பணத்தை
      அப்படியே செலவு செய்யும் குணம் கொண்டவர்கள். ஆடம்பரமாகவும் இவர்களுக்கு வாழத்
      தெரியும். மிக, மிக சாதாரணமாகவும் இவர்களுக்கு வாழத்தெரியும். சிலர் அதிகம்
      கடன்களை வாங்கி செலவு செய்வார்கள். தான் செய்வதே சரி என்று எண்ணுபவர்கள்
      இவர்கள். ஒரே நேரத்தில் பல காலம் உழைத்த உழைப்பை அற்ப காரியத்தில் செலவு
      செய்து விடுவார்கள். யாரையும் அதிகம் நம்பாதவர்கள். கடவுள் பக்தியை மட்டும்
      இவர்கள் வளர்த்துக் கொண்டால் கண்டிப்பாக வாழ்க்கையில் முன்னேறுவார்கள்.
    </p>
    <p>
      இவர்களுக்கு நட்பு வட்டாரம் அதிகம் இருக்காது. சிலர் சிறுவயதில் இருந்தே கூட
      குடும்ப பாரத்தை சுமக்கத் துவங்கி விடுவார்கள். சிலர் குடும்பத்திற்காகவே
      வாழ்வார்கள். இவர்களுக்கு நல்ல வாழ்க்கை துணை அமைவது கடினம் தான். எனினும்
      இவர்கள் சமாளித்துக் கொள்வார்கள். சிலருக்கு பிள்ளைகள் தாமதம் ஆகலாம் அல்லது
      வாழ்க்கையில் செட்டில் ஆவது தாமதம் ஆகலாம். அதிக உணவை உட்கொள்ளக்
      கூடியவர்கள். சிலருக்கு மாமிச உணவு கூட பிடிக்கலாம். அதனால் காலப்போக்கில்
      பருத்து விடுவார்கள். விளையாட்டுத் துறையில் இவர்கள் ஈடுபட்டால் புகழ் பெரும்
      வாய்ப்பு உண்டு. அதிகம் போர் குணம் கொண்டவர்கள். இவர்களை சீண்டினால் சும்மா
      இருக்க மாட்டார்கள். கடுமையாக செயலாற்றி அழ வைத்து விடுவார்கள். பழி உணர்வு
      அதிகம் இருக்கும். எதையும் எளிதில் மறக்க மாட்டார்கள். சந்தர்ப்பம் பார்த்து
      பதில் அடி தருவார்கள்.
    </p>
    <p>
      இவர்கள் கொஞ்சம் சுயநல வாதிகளும் கூட. கண்டிப்பாக நடந்து கொள்வார்கள்.
      இவர்களுக்கு தலைவலி, நரம்புக் கோளாறுகள் ஏற்படலாம், சிலர் விபத்தில் கூட
      சிக்க நேரிடலாம். அதனால் வண்டி, வாகனங்களில் வித்தைகள் வேண்டாம். இரத்த
      அழுத்தம், கொலஸ்ட்ரால் போன்ற வியாதிகள் கூட இவர்களுக்கு வரலாம்.
    </p>
    <p>
      இங்கிலாந்து அரசர் கிங் ஜார்ஜ், எஸ். பி. பாலசுப்ரமணியம், ஸ்ரீ தேவி, பிடல்
      காஸ்ட்ரோ, ஜார்ஜ் வாஷிங்டன் போன்றோர் நான்காம் எண்ணில் பிறந்தவர்கள்.
    </p>
    <p class="sub-title">5 ஆம் எண் ஆதிக்கத்தில் பிறந்தவர்களின் பலன்கள்</p>
    <p>
      5,14,23 ஆகிய தேதிகளில் பிறந்தவர்கள் ஐந்தாம் எண் காரர்கள் ஆவர். இவர்கள்
      புதனின் ஆதிக்கத்தில் பிறந்தவர்கள். இவர்கள் இருமனம் படைத்தவர்கள்.
      எல்லோரிடமும் சரளமாகப் பழகுவார்கள். எல்லோரையும் ஊக்குவிப்பார்கள். பேச்சு
      நுணுக்கங்களை தெரிந்து வைத்து இருப்பார்கள். இவர்கள் எதை செய்தாலும் பல முறை
      முட்டி மோதியாவது வென்று காட்டி விடுவார்கள். மனதில் நிறைய திட்டங்களை
      போட்டுக் கொண்டே இருப்பார்கள். பல வேலைகளையும் ஒரே நேரத்தில் செய்ய வேண்டும்
      என்று எண்ணுவார்கள். பல சமயங்களில் தத்துவமாகப் பேசுவார்கள். இவர்களுக்கு
      ஏதாவது சரியாக விளங்காவிட்டால் குறுக்குக் கேள்விகள் கேட்டே கழுத்தை அறுத்து
      விடுவார்கள். ஒரு விஷயத்தில் அதன் உண்மையான நிலையை ஆராய அதன் ஆணி வேர் வரை
      சென்று பார்த்து விடுவார்கள். எதையும் ஆழமாக கற்றுக் கொள்ள விரும்புவார்கள்.
    </p>
    <p>
      இவர்கள் உலகத்தில் உள்ள அனைத்தையும் கற்றவர் போலவும் சில சமயங்களில் தன்னை
      மிகைப் படுத்தி நினைத்துக் கொள்வார்கள். அபாரமான ஞாபக சக்தி இவர்களிடம்
      காணப்படும். இவர்கள் பேசுவதை மற்றவர்கள் சரியாகப் புரிந்து கொள்ள வில்லை
      என்றால் சட்டென்று கோபம் கொண்டு பேசி விடுவார்கள் எனினும் சீக்கிரத்தில்
      தணிந்தும் விடுவார்கள். இவர்கள் பண விஷயத்தில் அதீத சுயநல வாதிகள். தோல்வியை
      வெற்றியாகப் போராடி மாற்றத் தெரிந்தவர்கள். எல்லோரையும் தனது பேச்சினால்
      ஈர்த்து விடுவார்கள். அதனால் இவர்கள் மார்க்கெட்டிங் இல் இருந்தால் சிறந்து
      விளங்குவார்கள்.
    </p>
    <p>
      இவர்களால் தங்கள் மனதில் உள்ளதை மறைக்கத் தெரியாது. எதையும் வெளிப்படையாக
      பேசி விடுவார்கள். எனினும், ஒருவர் மனம் புண்படும் படியாகப் பேசி விட்டால்
      சுதாரித்துக் கொண்டு சமாளித்து விடுவார்கள். மிகவும் முன்னெச்சரிக்கையாக
      நடந்து கொள்வார்கள். அவசர புத்தியையும், பிடிவாத குணத்தையும் ஒருங்கே
      பெற்றவர்கள் இவர்கள். வேகமாக செயல் படுவார்கள். பரப்பார்கள். பிறரும் தன்னை
      போல வேகமாக செயல் பட வேண்டும் என்று எண்ணுவார்கள். சில சமயங்களில் அவ்வாறு
      மற்றவர்கள் செயல்படவில்லை என்றால் பெரிதும் கோபப் படுவார்கள். இவர்களை
      புகழ்ந்து பேசினால் எளிதில் இவர்களிடம் இருந்து காரியங்களை சாதித்து விடலாம்.
      இவர்கள் எப்போதும் சிந்தித்துக் கொண்டே இருப்பார்கள். எல்லாமே பெரும்பாலும்
      பணத்தை பற்றித் தான் இருக்கும். உண்மையை சொல்ல வேண்டும் எனில், இவர்கள்
      பொறுமையின் சிகரங்கள். காதல் விவகாரங்களில் எளிதில் ஈடுபட்டு அவஸ்தை
      படுவார்கள். ஆன்மீக நாட்டம் கடைசி காலத்தில் சிலருக்கு ஏற்படும்.
      பெரும்பாலும் மனம் போன போக்கில் தான் நடந்து கொள்வார்கள். தனக்குப் பிடித்ததை
      தான் செய்வார்கள். எந்தத் தொழிலில் இவர்கள் ஈடுபட்டாலும், இவர்களிடம் ஒரு
      தனித்திறமை காணப்படும். பலர் இவர்களை ஏமாற்ற வலை விரிப்பார்கள். ஜாக்கிரதையாக
      இல்லாவிட்டால் இவர்கள் பெற்ற செல்வங்கள் அனைத்தும் விரயம் ஆகலாம்.
    </p>
    <p>
      நரம்பு சம்மந்தமான நோய்கள், இரத்த அழுத்தம், தூக்க மின்மை போன்ற நோய்கள்
      இவர்களை தாக்கக் கூடும். உணவு விஷயங்களில் கவனம் தேவை.
    </p>
    <p>
      வால்ட் டிஸ்னி, நேரு, ஆல்பர்ட் ஐன்ஸ்ட்டின், இளவரசர் சார்லஸ், டொனால்ட்
      ட்ரம்ப், நோஸ்ட்ரடாமஸ், வில்லியம் ஷேக்ஸ்பியர் போன்றோர் ஐந்தாம் எண்
      ஆதிக்கத்தில் பிறந்தவர்கள் தான்.
    </p>
    <p class="sub-title">6 ஆம் எண் ஆதிக்கத்தில் பிறந்தவர்களின் பலன்கள்</p>
    <p>
      6,15,24 ஆகிய தேதிகளில் பிறந்தவர்கள் சுக்கிரனின் ஆதிக்கத்தில் வருபவர்கள்.
      இவர்கள் தான் ஆறாம் எண் காரர்கள். இவர்கள் உலகத்தில் உள்ள அனைத்து
      சுகத்தையும் அனுபவிப்பார்கள். இவர்களுக்கு வரும் பிரச்சனைகள் கூட எளிதில்
      சமாளிக்கக் கூடியதாகத் தான் இருக்கும். எந்த விஷயத்திலும் அவசரப் பட
      மாட்டார்கள். நிதானமாக செயல் படுவார்கள். ஆனால் இவர்களிடம் போய் நீங்கள்
      சுகவாசிகள் என்று சொன்னால் உடனே கோபித்துக் கொள்வார்கள். தாங்கள் மிகவும்
      கஷ்டப்படுவதாக சொல்லிக் கொள்வார்கள். ஆனால், உண்மையில் எல்லாமே எளிதில்
      தீர்க்கக் கூடிய பிரச்சனைகளாகத் தான் இருக்கும். துக்கத்தையும்,
      சந்தோஷத்தையும் சமமாக பாவிக்கத் தெரிந்தவர்கள். இவர்கள் எதைக் கண்டும் அஞ்ச
      மாட்டார்கள். இவர்களின் ஆரோக்கியம் மிகவும் நன்றாக இருக்கும். இவர்கள் உடல்
      வலிமை பெற்று காணப்படும். அதில் ஒரு வித கவர்ச்சியும் தென்படும்.
      பெரும்பாலும் நல்ல எண்ணங்களைக் கொண்டவர்கள். தங்களை தாங்களே அழகு படுத்திக்
      கொள்வதில் தனி கவனத்தை செலுத்துவார்கள். இவர்கள் இனிமையாகப் பேசத்
      தெரிந்தவர்கள். எல்லோரும் நலமாக இருக்க வேண்டும் என்று எண்ணுபவர்கள். சாதுவான
      மனம் படைத்தவர்கள். நல்ல பழக்க வழக்கங்களை உடையவர்கள். எளிதில் அனைவரையும்
      மன்னிக்கவும் செய்வார்கள். கடமை மற்றும் கண்ணியத்திற்கு கட்டுப்பட்டு
      நடப்பார்கள். எப்படிப் பட்ட பணத் தட்டுப்பாட்டையும் எளிதில் சமாளித்து
      விடுவார்கள். பிறருக்கு இவர்கள் கொடுக்கும் பணம் திரும்பி வரும் என்று
      சொல்லவே முடியாது. அதனால் கொடுக்கல், வாங்கலில் இவர்கள் நிதானத்துடன் செயல்பட
      வேண்டும். இவர்கள் பொதுவாக யாருடனும் அவ்வளவு எளிதாகப் பழக மாட்டார்கள் ஆனால்
      பழகி விட்டால் உயிரைக் கூட கொடுக்கத் தயங்க மாட்டார்கள். பெரும்பாலும்
      இவர்கள் செல்வசெழிப்புடன் தான் இந்த உலகத்தை விட்டு மறைவார்கள். வீட்டைக் கூட
      மிக அழகாக அலங்கரித்து வைப்பார்கள்.
    </p>
    <p>
      பெரும்பாலும் இவர்களுக்கு அமையும் திருமண வாழ்க்கை கூட அமைதியாகத் தான்
      இருக்கும். காதல் விவகாரங்களில் இவர்கள் மாட்டிக் கொண்டால் எளிதில் வெளிவர
      இயலாது. எனினும், இவர்களின் காதல் பெரும்பாலும் வெற்றியில் தான் முடியும்.
      இவர்கள் எல்லோர் இடத்திலும் அன்பாக நடந்து கொள்வார்கள் என்பதால்
      எல்லோருக்குமே இவர்களை பிடித்து விடும். இவர்கள் கல்வியில் அதிகப் பயிற்சி
      பெற்று இருப்பார்கள். அறிவித் திறன் அதிகம் இருக்கும். கலை, இசை போன்றவற்றில்
      அதிகம் நாட்டம் காட்டுவார்கள். தானாக எந்த ஒரு தேவை இல்லாத வேலைகளிலும் இறங்க
      மாட்டார்கள். எனினும், சிலருக்கு சமூக சேவைகளில் அக்கறை இருக்கும்.
      சுயநலவாதிகள் என்று இவர்களை சொல்ல இயலாது. நாட்டுக்கும், வீட்டுக்கும்
      சளைக்காமல் உழைப்பார்கள். நல்ல ஆத்மாக்கள். எப்போதாவது பிடிவாத குணம் தலை
      தூக்கலாம். உழைப்பினால் முன்னேறுவார்கள்.
    </p>
    <p>
      இவர்களுக்கு இருதயம் சம்மந்தமான நோய்கள் வரலாம். இரத்த அழுத்தம் கூட
      இவர்களுக்கு வரும் வாய்ப்பு உண்டு. இந்த எண்ணில் பிறந்த ஆண்கள் அதிக சபல
      புத்தி கொண்டு இருப்பார்கள். பெண்கள் விஷயத்தில் அவர்கள் கவனமாக
      இல்லாவிட்டால் தேவை இல்லாத வியாதிகளுக்கு ஆளாகி அவமானத்தை அடைய நேரிடும்.
      சர்க்கரை வியாதி, சிறுநீரகக் கோளாறுகள் கூட இவர்களுக்கு வரும் வாய்ப்பு
      உண்டு.
    </p>
    <p>
      ரவீந்திரநாத் தாகூர், மார்ட்டின் லூதர் கிங், நெப்போலியன் போனபார்ட், கவிஞர்
      கண்ணதாசன், விக்டோரியா மகாராணி, ஜெயலலிதா, ரணில் விக்கிரமசிங்கே, யாசர்
      அராபத் போன்ற அனைவருமே இந்த எண் ஆதிக்கத்தில் பிறந்தவர்கள் தான்.
    </p>
    <p class="sub-title">7 ஆம் எண் ஆதிக்கத்தில் பிறந்தவர்களின் பலன்கள்</p>
    <p>
      7,16,25 ஆகிய தேதிகளில் பிறந்தவர்கள் கேதுவின் ஆதிக்கம் பெற்ற ஏழாம் எண்
      காரர்கள் ஆவர். இவர்கள் எப்பொழுது பார்த்தாலும் எதையோ பறிகொடுத்தவர்கள் போலத்
      தான் இருப்பார்கள். மனதில் ஒரு வித சஞ்சலம் காணப்படும். இவர்கள் ஆன்மீக
      வாதிகள் இல்லை என்றாலும் ஆன்மீகத்தை ஓரளவு தெரிந்து வைத்து இருப்பார்கள்.
      அதனால் மந்திரங்கள், புராணங்களில் சிறிது நாட்டம் இருக்கும். இவர்கள் ஒருவித
      ஆராய்ச்சி மனம் கொண்டவர்கள். ஏதாவது ஒன்று கண் எதிரில் தென்பட்டால் உடனேயே
      அதனைப் பற்றி ஆராயத் தொடங்கி விடுவார்கள். இவர்கள் எதிலும் ஒரு விதப்
      புதுமையான கருத்துக்களை கொண்டு இருப்பார்கள். எப்பொழுதும் எதையாவது பற்றி
      சிந்தித்துக் கொண்டே இருப்பார்கள். சாந்தி அற்ற மனதைக் கொண்ட இவர்கள்
      எப்பொழுதும் தனிமையைத் தான் அதிகம் விரும்புவார்கள். ஆடம்பரமாக இருக்க
      நினைக்க மாட்டார்கள். அதிகம் மலைப் பிரதேசங்களை விரும்புவார்கள். இயற்கையை
      அதிகம் நேசிப்பார்கள். எங்கு சென்றாலும் யாருடன் தொடர்பு கொண்டாலும்
      எப்போதுமே உண்மையாகத் தான் நடந்து கொள்வார்கள். நன்றி மறவாதவர்கள். தங்களால்
      முடியாததை, முடியாது என்று வெளிப்படையாக சொல்லி விடுவார்கள். சிலருக்கு
      இசையில் நாட்டம் இருக்கும். தன்னைப் பற்றி அடுத்தவர்கள் என்ன நினைப்பார்கள்
      என்பதில் எல்லாம் அக்கறை கொள்ளாதவர்கள். தான் போன போக்கில் போய்க் கொண்டு
      இருப்பார்கள். இரு சமயத்தில் இருப்பதை போல அடுத்த சமயத்தில் இருக்க
      மாட்டார்கள்.
    </p>
    <p>
      தானாகவே எதையும் செய்ய வேண்டும் என்று நினைப்பார்கள். செய்தும்
      காட்டுவார்கள். சூழ்நிலை சந்தோஷமாக அமையவில்லை என்றால் தனிமையை
      விரும்புவார்கள். சந்தோஷமான சூழ்நிலை கிடைத்து விட்டாலோ எல்லோரையும்
      வம்புக்கு இழுத்து சந்தோஷம் அடைவார்கள். எதிலும் நிலைத்து இருக்காமல் தன்னை
      ஏதாவது ஒரு விதத்தில் மாற்றிக் கொண்டே இருப்பார்கள். யாருக்கு வேண்டுமானாலும்
      உதவி செய்வார்கள் எனினும் அதனை வெளியில் காட்டிக் கொள்ள மாட்டார்கள்.
      எனினும், எப்படியும் இவர்களுக்கு சமூகத்தில் நல்ல பெயர் இருக்காது. இவர்களின்
      வாழ்க்கை பெரும்பாலும் கடினமாகத் தான் இருக்கும். சிலர் அதனால் மனம்
      வெறுத்துத் துறவிகளாகவும் ஆகக்கூடும். இவர்களுக்கு வாழ்க்கை துணை
      பெரும்பாலும் சரியாக அமையாது. இருந்தாலும் அனுசரித்துச் செல்வார்கள்.
      இவர்களுக்கு நண்பர்கள் வாய்ப்பது அரிது. வைராக்கியமும், தைரியமும்
      கொண்டவர்கள் இவர்கள். குழந்தை உள்ளம் கொண்டவர்கள். ஆனால் கோபம் அதிகம் வரும்.
      விளையாட்டு புத்தியால் பெரிதும் கெடுவார்கள். தெய்வ வழிபாடுகளில் நாட்டம்
      கொண்ட இவர்கள் விட்டுக் கொடுத்தும் போவார்கள். எந்த ஒரு காரியத்திலும் அவசர
      படாமல் நிதானமாக செயல்பட்டு வெற்றி அடைவார்கள். பொறுமைசாலிகள். பல சமயங்களில்
      துணிச்சல் மிக்கவர்கள். ஒரு வகையில் தியாகிகள்.
    </p>
    <p>
      இவர்களுக்கு மூச்சுத் திணறல், சுவாசப் பை, அலர்ஜி, அல்சர் போன்ற நோய்கள்
      வரலாம். தோல் வியாதிகள், இலகுவாக சோர்வடையும் தன்மை கூட இவர்களிடம்
      இருக்கும். நரம்புத் தளர்ச்சி கூட ஏற்படலாம். இந்த எண்ணில் பிறந்த பலர்
      தங்கள் குடும்பத்தை சரியாக கவனிக்க மாட்டார்கள். நகைச்சுவை உணர்வு பலரிடம்
      இருக்கும்.
    </p>
    <p>
      சீன நடிகர் ஜாக்கிஜான், கமலஹாசன், கே. பாக்கியராஜ், சார்லி சாப்ளின், நெல்சன்
      மண்டேலா, சர் ஐசக் நியூட்டன் போன்றோர் இந்த எண் ஆதிக்கத்தில் பிறந்தவர்கள்
      தான்.
    </p>
    <p class="sub-title">8 ஆம் எண் ஆதிக்கத்தில் பிறந்தவர்களின் பலன்கள்</p>
    <p>
      8, 17, 26 ஆகிய தேதிகளில் பிறந்தவர்கள் சனியின் ஆதிக்கத்தில் இருக்கும்
      எட்டாம் எண் காரர்கள் ஆவர். இந்த எண் ஒரு சிக்கலான எண். இரண்டு வட்டங்கள்
      ஒன்றின் மேல் ஒன்று இருப்பதை போல இந்த எண் அமைந்து உள்ளது தான் இதன் சிறப்பு.
      அதனால் இந்த எண்ணில் பிறந்தவர்கள் அதிகம் சிக்கலானவர்கள்.
    </p>
    <p>
      பொதுவாக இந்த எட்டாம் எண் காரர்கள் அதிக சுதந்திர மனப் போக்கை கொண்டவர்கள்.
      எதைப்பற்றியும் கவலைப் படாமல் நேரத்திற்கு ஏற்றபடி தங்களை இவர்கள் மாற்றிக்
      கொள்வார்கள். நீதிக்கும், நேர்மைக்கும் முக்கியத்துவம் தருபவர்கள் இந்த
      எண்ணில் பிறந்த பலர். வாழ்க்கையில் நிறைய சோதனைகள் இருந்தாலும் அதை பற்றி
      எல்லாம் கவலைப் படாமல் சமாளித்து வெற்றி பெறக் கூடியவர்கள். எப்பொழுதும்
      அமைதியை விரும்புபவர்கள். உலக அனுபவங்கள் நிறைந்தவர்கள். நல்ல அறிவையும்,
      செயல் திறனையும் பெற்றவர்கள். இவர்களின் சக்தி இவர்களுக்கே தெரியாது.
      அனைவரும் போற்றும் படி நடப்பார்கள். மற்றவர்கள் கையிவிட்ட விஷயத்தை
      துணிச்சலுடன் எடுத்து செய்யக் கூடிய எண் காரர்கள் இவர்களே. மதம், சமயம்,
      பக்தி என்று இவற்றிலும் கூட இவர்களுக்கு நாட்டம் உண்டு. எனினும், மூட
      நம்பிக்கைகளை ஒரு போதும் ஆதரிக்க மாட்டார்கள். அதனால் சில சமயங்களில்
      நாத்திகர் போல காட்சி அளிப்பார்கள். ஆனால் உண்மையில் இவர்கள் அப்படிப்
      பட்டவர்கள் இல்லை. சில சமயங்களில் இவர்கள் மற்றவர் பார்வைக்கு முரடர்கள்
      போலத் தெரிவார்கள்.
    </p>
    <p>
      தனக்கு உதவியர்களை மறக்காமல் செய்யக் கூடியவர்கள். இவர்கள் மிகவும் இளகிய
      மனம் கொண்டவர்கள். அன்பிற்காக உயிரையும் கொடுப்பார்கள். சமுதாயத்தை
      சீர்திருத்தக் கூடியவர்கள். அதே சமயத்தில், தங்களுக்கு துரோகம் செய்தவர்களை
      சந்தர்ப்பம் பார்த்து பழி தீர்த்துக் கொள்வார்கள். மற்றவர்களுடன் பழகும் போது
      உயர்ந்தவன், தாழ்ந்தவன் என்றெல்லாம் பார்த்துப் பழக மாட்டார்கள். ஒன்றை அடைய
      வேண்டும் என்று விரும்பி விட்டால் எப்படியாவது அதனை அடைந்தே தீருவார்கள்.
      எனினும், அதிகாரம் செய்யும் எண்ணம் இவர்களிடம் அதிகம் காணப்படும். தனிமையில்
      இருப்பதை பெரிதும் விரும்புவார்கள். அமைதியானவர்கள். ஆனால், விவகாரம் என்று
      வந்து விட்டால் ஒரு கை பார்த்து விடுவார்கள். இவர்கள் பார்த்தால் பசு
      பாய்ந்தால் புலி போன்றவர்கள். இவர்களுக்கு மதப்பற்று ஏற்பட்டால் மதவெறி
      பிடித்துத் திரிவார்கள். பொதுவாக இவர்களுக்கு அடுத்த ஜென்மம் இல்லை என்றும்
      போன ஜென்மத்தில் செய்த பாவத்தை கழிக்கவே இந்த ஜென்மத்தில் பிறந்து உள்ளனர்
      என்றும் சில ஆன்மீக வாதிகள் ஒரு கருத்தை பதிவு செய்கின்றனர்.இவர்கள் எதைச்
      செய்தாலும் நிதானமும், ஒழுக்கமும் நிறைந்து இருக்கும். அறிவு நிறைந்தவர்கள்
      என்றாலும் மற்றவர்களின் பேச்சை ஒரு போதும் தட்ட மாட்டார்கள். இவர்களில் சிலர்
      சிறு வயதில் இருந்தே தாய் தந்தையருடன் இருப்பது அரிது. இவர்கள் மற்றவர்களை
      அதிகம் நம்ப மாட்டார்கள்.
    </p>
    <p>
      இவர்கள் மலைப் பிரதேசங்கள், நீர் வீழ்ச்சிகள், பூங்காவனங்கள் மற்றும்
      சமுத்திரங்களைக் கண்டால் ஆனந்தம் அடைவார்கள். இயற்கையை நன்றாக ரசிப்பார்கள்.
      இவர்கள் வாழ்க்கையில் முற்காலத்தை விட பிற்காலத்திலே நலமுடன் இருப்பார்கள்.
      ஆனால் இந்த எண்ணில் பிறந்தவர்களுக்கு போராட்டம் இருந்து கொண்டே தான்
      இருக்கும். எதிலும் ஒரு பிடிப்பு இருக்காது. எதையும் துணிந்து செய்பவர்கள்
      இவர்கள். செல்வம், புகழ் சம்பாதிக்க வேண்டும் என்ற நாட்டம் அதிகம் இருக்கும்.
      வாழ்க்கையின் முற்பகுதியில் உல்லாசமாக வாழ வேண்டும் என்று நினைப்பார்கள்.
      பிற்பகுதியில், துறவற வாழ்க்கையை விரும்பலாம்.
    </p>
    <p>
      இவர்களுக்கு தலைவலி, கிறுகிறுப்பு, வாயுத் தொல்லைகள், சிறுகுடல், பெருங்குடல்
      கோளாறுகள், ரத்த அழுத்தம், வயிற்று வலி, தோல் சம்மந்தமான பிரச்சனைகள் என
      இவற்றில் ஏதேனும் ஒன்று இவர்களை துன்பப் படுத்தலாம். இவர்களுக்குப் பித்த
      நோய்கள் கூட வரக்கூடும். இவர்கள் மாமிச உணவுகளை விளக்குவது நல்லது. அப்படி
      செய்தால் இவர்களால் இறை அருளை அதிகம் பெற முடியும்.
    </p>
    <p>
      ஜான் ராக்பெல்லர், எம். ஜி. ஆர், இயக்குனர் பாரதிராஜா, பெஞ்சமின் பிராங்ளின்,
      ஜே. ஆர். ஜெயவர்த்தனா, ஹிலாரி கிளிண்டன் போன்றோர் இந்த எண் ஆதிக்கத்தில்
      பிறந்தவர்கள் தான்.
    </p>
    <p class="sub-title">9 ஆம் எண் ஆதிக்கத்தில் பிறந்தவர்களின் பலன்கள்</p>
    <p>
      9,18,27 ஆகிய எண்களின் கீழ் பிறந்தவர்கள் செவ்வாயின் ஆதிக்கத்தில்
      பிறந்தவர்கள் தான். இவர்களே ஒன்பதாம் எண் காரர்கள் ஆவர். இவர்கள் அஞ்சா
      நெஞ்சம் கொண்டவர்கள். இவர்களுக்கு சட்டென்று கோபம் வரும். இவர்களுக்கு நல்ல
      மனம் உண்டு. எனினும், சண்டைக்கு எப்போதும் தயாராக இருப்பார்கள்.
      மற்றவர்களுடன் சண்டை போடுவது இவர்களுக்குப் பிடித்த விஷயமாக இருக்கும். இந்த
      எண்ணில் பிறந்தவர்கள் சண்டை, தந்திரம், சூழ்ச்சி போன்ற கலைகளில் கை
      தேர்ந்தவர்களாக இருப்பார்கள். இவர்கள் தெய்வீகத் தன்மைகளை அறியும் திறமை
      கொண்டவர்கள். அபூர்வ திறமைகளை உள்ளடக்கியவர்கள் இவர்கள்.
    </p>
    <p>
      பொதுவாக மதம் என்று வரும் போது எந்த மதமும் இவர்களுக்குச் சம்மந்தம் இல்லை.
      தான் எந்த மதமோ அந்த மதமே சிறந்தது என்று கூறும் தன்மை வாய்ந்தவர்கள்.
      சகிப்புத் தன்மை அற்றவர்கள். இவர்கள் தோல்வியையும், வெற்றியையும் பற்றி
      அலட்டிக் கொள்ளவே மாட்டார்கள். இவர்கள் புகழ்ச்சிகளை விரும்ப மாட்டார்கள்.
      அதுவே இவர்கள் தோல்விகளைக் கண்டால் மது போதைகளை நாடி விடுவார்கள். அதில்
      சென்று விட்டால் இவர்களால் மீண்டும் பழைய நிலைக்கு செல்லவே இயலாது என்பதால்
      அந்த விஷயங்களில் செல்ல வேண்டாம் என்று கேட்டுக் கொள்ளப் படுகின்றார்கள்.
    </p>
    <p>
      மேலும், இவர்கள் சிறிய காரியமாக இருந்தாலும் கூடப் பெரிய விஷயம் ஆக்கி தங்கள்
      உயிரை வைத்துப் போராடுவார்கள். அதீத துணிச்சல் கொண்டவர்கள். அடிதடி
      நடத்துவதிலும் கூட இவர்கள் வல்லவர்கள். இவர்கள் எதையும் எளிதில் மறக்க
      மாட்டார்கள். தருணம் பார்த்துப் பழிவாங்கக் கூடியவர்கள். அதனால் இவர்களை பலர்
      இரக்கம் இல்லாதவர்கள் என்று கூறக் கூடும். சூதாட்டங்களில் கூட இந்த எண்ணில்
      பிறந்த சிலர் ஈடுபடக் கூடும்.
    </p>
    <p>
      எப்போதுமே இவர்களை அதிர்ஷ்டசாலிகள் என்று கூறுவதற்கு இல்லை. எனினும், இவர்கள்
      கையில் பணம் புரண்டு கொண்டே இருக்கும். இவர்களில் சிலர் பெரிய செல்வந்தர்
      குடும்பங்களில் பிறந்து பெரும் சொத்துக்களுக்கு அதிபதியாகி விடுவதும் உண்டு.
      எவ்வளவு பணம் வந்தாலும் இவர்களின் போர் குணம் இவர்களை விட்டுப் போகாது.
    </p>
    <p>
      மற்ற எண்களில் பிறந்தவர்கள் இயற்கையைக் கண்டால் மயங்குவார்கள். ஆனால்,
      இவர்கள் இயற்கை எரிந்து சாம்பல் ஆகிக் கொண்டு இருந்தால் தான் இயற்கை அழகாக
      உள்ளது என்று கூறுவார்கள். இவர்களுக்கு நெருப்பு தான் அழகாகத் தெரியும். ஆகவே
      தான், இந்த எண்ணில் பிறந்த பலர் சிறந்த தளபதிகளாகவும், போர் வீரர்களாகவும்
      திகழ்கிறார்கள். எப்படிப்பட்ட பிரச்சனைகளாக இருந்தாலும் அது முடியும் வரையில்
      ஒரு கையை பார்க்க மாட்டார்கள். அனாவசியமாக எதையும் செய்ய மாட்டார்கள்.
      தங்களுக்கு லாபம் இல்லாத எந்த ஒரு காரியத்திலும் இவர்கள் ஈடுபட மாட்டார்கள்.
      பணத்தை சேர்த்துக் குவிக்க வேண்டும் என்ற எண்ணம் இருக்கும். எக்காரணம்
      கொண்டும் தாங்களாக பிறருக்கு தீங்கு விளைவிக்க மாட்டார்கள். செவ்வாயின்
      ஆதிக்கத்தில் பிறந்து இருப்பதால் இவர்களின் வாழ்க்கை போராட்டம் நிறைந்து தான்
      காணப்படும். இவர்கள் எதையும் சாமர்த்தியமாக சமாளிக்கக் கூடியவர்கள். இவர்கள்
      நெருப்பு சம்மந்தமான வியாபாரங்களில் ஈடுபட்டால் நன்மை அடைவார்கள். இவர்கள்
      ஆயுதங்களில் இருந்து விலகி இருக்க வேண்டும். ஏனெனில் அதிகமாக உணர்ச்சி வசப்
      படுபவர்கள் இவர்கள். உடல் பலத்துடன், மனோபலத்தையும் கொண்டவர்கள் இவர்கள்.
      கோபம் நூக்கின் நுனியில் இருக்கும். திடீரென்று உணர்ச்சி வசப் படக்
      கூடியவர்கள். பிறரை அடக்கி ஆள்வதில் வல்லமை படைத்தவர்கள். அதீத சுதந்திர
      மனப்பான்மை கொண்டவர்கள் இவர்கள். இவர்களுக்கு பிறர் அறிவுரை கூறினால் அது
      இவர்களுக்குப் பிடிக்காது. தன் காரியத்தில் மட்டுமே கண்ணாக இருப்பார்கள்.
      மற்றவர்கள் உதவி செய்தால் இவர்களுக்குப் பிடிக்காது. இந்த எண்ணில் பிறந்த
      பலரிடம் ஆளுமைத் திறமை அதிகம் இருக்கும்.
    </p>
    <p>
      இந்த எண்ணில் பிறந்தவர்களுக்கு ஆயுதங்களால் காயங்கள் வரக் கூடும். வெட்டுக்
      காயங்கள், தீக் காயங்கள், ஆயுதங்களால் உடலில் அடிபட்டு நிறைய காயங்களை
      வாங்குவார்கள். மேலும், உஷ்ண சம்மந்தமான வியாதிகளின் தொல்லை இவர்களுக்கு
      இருக்கும். இவர்கள் உடலில் அம்மை போன்ற நோய்கள் கூட வரக்கூடும். மேலும்,
      இவர்களின் உடல் திடீரென்று பருத்து விடலாம். அதனால் உடல் நலனில் அதிக கவனம்
      தேவை. மேலும் இந்த எண்ணில் பிறந்தவர்களுக்கு சளி, மூல நோய், நரம்புத்
      தளர்ச்சி, சுவாசப் பை அலர்ஜி, தலைவலி, மயக்கம், வயிற்று வலி போன்ற பல நோய்கள்
      அடிக்கடி வந்த வண்ணம் இருக்கும்.
    </p>
    <p>
      அமெரிக்கோ வெஸ்புகி, ரிச்சர்ட் நிக்சன், போப் ஜான் பால், லூயிஸ் பாஸ்டர்,
      அன்னை தெரசா, நடிகர் சிவகுமார், எலிசபெத் டெய்லர் போன்ற பலர் இந்த எண்ணில்
      பிறந்தவர்கள் தான்.
    </p>
  </body>
</html>
